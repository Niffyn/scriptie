Dit onderzoek analyseert de invloed van geautomatiseerde accounts (bots) op het politiek sentiment op het platform X (voorheen Twitter) en de relatie daarvan met electorale verschuivingen in de aanloop naar de Nederlandse Tweede Kamerverkiezingen van 2025. In een gedigitaliseerde publieke sfeer fungeert X als een centrale arena voor politiek debat, maar de opkomst van bots roept vragen op over de authenticiteit van dit debat en de mate waarin online sentiment een oprechte afspiegeling vormt van de publieke opinie.
De focus van dit onderzoek ligt op de Partij voor de Vrijheid (PVV) en Democraten66 (D66), die als ideologische tegenpolen dienen binnen het Nederlandse politieke landschap. Aan de hand van een dataset van 31.032 berichten, verzameld tussen juni en oktober 2025, is de samenhang tussen het online sentiment en de dagelijkse trends in de Peilingwijzer onderzocht. Hierbij is gebruikgemaakt van geavanceerde computationele methoden, waaronder Large Language Models (LLM's) zoals Qwen3:4b en Mistral voor sentimentanalyse en annotatie, en een XGBoost-model voor de detectie van botactiviteit.
De methodologie omvat een Distance Correlation (dCor) test om  niet-lineaire afhankelijkheden tussen sentiment en peilingdata te identificeren, evenals een analyse van de versterking van berichten door bots via een gewogen bereikscore. Hiermee wordt beoogd vast te stellen of bots een significant effect hebben op de publieke opinievorming en of zij specifieke narratieven rondom politieke gebeurtenissen disproportioneel versterken. De resultaten van dit onderzoek dragen bij aan de wetenschappelijke kennis over digitale be√Ønvloeding in de Nederlandse context en bieden inzichten voor de bescherming van democratische meningsvorming tegen kunstmatige manipulatie.
Uit het onderzoek blijkt dat er een niet-significante statistische samenhang is tussen het online sentiment op X en de politieke peilingen, een direct causaal verband kan niet onomstotelijk bewezen worden. Hierdoor hebben X-bots weinig tot geen invloed op de verkiezingen en zorgen hun activiteit en sentiment voor weinig verandering in de peilingen.

